Start, Stop, Continue, More of, Less of Wheel -retrospektiivitekniikassa käytetään apuna viiteen osioon (Start, Stop, Continue, More of ja Less of) jaettua ympyrää. Osiot edustavat kukin omaa kategoriaansa ja tekniikalla on tarkoitus kerätä tiimiltä palautetta iteraatioon tai sprinttiin liittyen. Ohjaaja käy kategoriat läpi ja kerää kommentteja, huomioita ja ideoita liittyen tiimin työskentelyprosessiin ja siihen, miten sitä voisi mahdollisesti kehittää. Kysymyksinä ovat tekniikan nimen mukaisesti "mitä pitäisi alkaa tehdä", "minkä tekeminen pitäisi lopettaa", "mitä tulisi vielä jatkaa", "mitä pitäisi lisätä" ja "mitä vähentää". Lopuksi tulleista asioista käydään keskustelua.

Glad, Sad, Mad -tekniikassa osallistujat kirjoittavat muistilapuille lyhyesti sprintin tai iteraation aikana tekemiään havaintoja ja ideoita, jonka jälkeen ne jaotellaan kategorioihin. Kategorioista Glad edustaa tiimin toimintaan liittyviä positiivisiksi havaittuja asioita, Sad negatiivisia ja Mad tiimin ulkopuolisia, projektia hidastavia tai stressiä aiheuttavia asioita. Kun ajatukset on kerätty ja kategorisointi tehty, osallistujat äänestävät lapuista tärkeimmät joista lopuksi keskustellaan.

Molemmat tekniikat ovat tyyliltään samantyyppisiä ja ideana on parantaa tiimin työskentelytapoja. Retrospektiivin kesto riippuu ryhmän koosta; pienemmillä ryhmillä aikaa kuluu vähemmän ja isommilla hieman enemmän. Retrospektiivi lopetetaan kun kaikista asioista on keskusteltu, mutta yleensä aikaa kuluu maksimissaan tunti.
